# Studieveiledning for realfag

## Forord
Til dere som har valgt å fordype dere i realfag vil jeg begynne med å gratulere med valg av programfag. Grunnen til valget deres kan være forskjellig. Kanskje valgte dere realfag fordi dere får ekstra studiepoeng, at noen dere kjenner tar realfag, eller fordi dere rett og slett er nysgjerrige eller interessert i dette fagområdet. Uansett hva grunnen måtte være så står dere nå på terskelen til et meget fasinerende fagområde som kommer til å utfordre dere på mange måter, ikke minst mentalt. Å lese realfag er til tider krevende, og dere kommer garantert til å møte veggen mange ganger de neste årene, men tro meg når jeg sier at gevinsten er verdt alt slitet. For å hjelpe dere litt på vei kan dere bruke dette kompendiet som en liten ”starthjelp”. Her vil dere få en rekke tips som kan, om brukt riktig, være veldig nyttige. Håpet er at dette hindrer dere fra verste fallgruvene og gjør lesingen av fagene lettere.

Den naturvitenskapelige arbeids- og tenkemåte er meget systematisk og nøyaktig. Dette kan til å begynne med virke både pirkete og unødvendig, men uten denne måten å arbeide på ville hele fagfeltet rase sammen som et korthus. Det er derfor av avgjørende betydning at man lærer seg denne måten å arbeide og tenke på allerede fra starten av.

Dette kompendiet vil dekke flere teknikker og temaer som jeg mener vil gjøre skolehverdagen bedre og mer effektiv, men å dekke alt i dybden vil bli alt for omfattende i denne omgang. Til de av dere som ønsker å forfølge noen av temaene videre kan jeg anbefale kildeseksjonen sist i dette dokumentet. Her finnes lenker og referanser til flere spennende steder og bøker som jeg selv har brukt når jeg har laget dette. Av disse vil jeg spesielt nevne arbeidene til Arnt Inge Vistnes ved fysisk institutt på universitetet i Oslo, samt skolelaboratoriet også dette ved UiO. Disse har vært både til inspirasjon og brukt som kilder når jeg har skrevet dette. Da gjenstår det bare å sette i gang...

Lykke til med realfagsstudiene!

Tom Jarle Christiansen
Bamble VGS